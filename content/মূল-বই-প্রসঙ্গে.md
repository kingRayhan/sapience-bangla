---
title: মূল বই প্রসঙ্গে
---

ইতিহাসের বই বললে চোখের সামনে যে অজস্র সাল-মাস-তারিখ, রাজা-উজিরের যুদ্ধ ভেসে ওঠে এই বই মোটেই সেই ঘরানার নয়। এই পৃথিবীতে মানুষ নামক প্রাণীটির সামগ্রিক উত্থান, তার টিকে থাকার লড়াই আর সুখ শান্তির অনন্ত খোঁজের এক চমকপ্রদ গল্প এটা। গল্পটা যিনি বলেছেন তাকে এ যুগের অন্যতম শ্রেষ্ঠ দার্শনিক হিসেবে গণ্য করা হচ্ছে ইতোমধ্যে। [**প্রফেসর হারারি**](https://en.wikipedia.org/wiki/Yuval_Noah_Harari) ২০০২ সালে তাঁর পিএইচডি শেষ করেন অক্সফোর্ড বিশ্ববিদ্যালয় থেকে। এখন তিনি জেরুজালেমের হিব্রু বিশ্ববিদ্যালয়ে ইতিহাস বিভাগের অধ্যাপক হিসেবে কর্মরত আছেন।

তাঁর গবেষণার বিষয়বস্তু বিশ্ব ইতিহাস, মদ্যযুগের ইতিহাস আর সামরিক ইতিহাস হলেও তাঁর পছন্দের বিষয়ের বিস্তৃতি অনেক বড়। বর্তমানে তিনি মানুষের সামগ্রিক ইতিহাসের বৃহত্তর প্রশ্ন গুলোর উত্তর খোঁজার চেষ্টা করছেন। সেরকম কিছু প্রশ্ন হল: ইতিহাস আর জীববিজ্ঞানের মধ্যে সম্পর্ক কী? হোমো সেপিয়েন্সের সাথে অন্যান্য প্রাণীর মূল পার্থক্য টা কী? ইতিহাসে কি ন্যায়বিচার নিশ্চিত হয়? ইতিহাসের কি কোন নির্দিষ্ট দিকনির্দেশনা আছে? যত সময় গড়িয়েছে মানুষ কি তত সুখী হয়েছে? একুশ শতকে এসে বিজ্ঞান ও প্রযুক্তি কী ধরনের নৈতিক প্রশ্নের সম্মুখীন হচ্ছে?

এইসব প্রশ্ন যে একেবারে নতুন তা নয়। মানুষের সামগ্রিক ইতিহাস নিয়ে বইও লেখা হয়েছে বিস্তর। সেসব বইয়ের মত সেপিয়েন্সেও মোটা দাগে কয়েকটা স্তরে ইতিহাসকে বর্ণনা করা হয়। কিন্তু প্রফেসর হারারির সামগ্রিক বর্ণনায় কিছু বিশেষত্ব লক্ষণীয়। তিনি ইতিহাসের অনেক প্রচলিত ধারণার গ্রহনযোগ্যতা নিয়ে প্রশ্ন তুলেছেন কিছু অকাট্য যুক্তির মাধ্যমে যা পাঠককে ভাবতে বাধ্য করবে। তিনি বিভিন্ন তত্বের পরস্পরবিরোধী মনোভাবগুলোকে একই সমান্তরালে এনে মূলত পাঠককে শিখিয়েছেন কেন ঐতিহাসিক বিষয়গুলোতে চট করে একটা সিদ্ধান্তে পৌছে যাওয়া সমীচীন নয়। তিনি তাঁর অসাধারণ বিশ্লেষণী ক্ষমতা দিয়ে সমাজের গঠন ও পরিবর্তনের পেছনের কারণ গুলো খুঁজেছেন অত্যন্ত স্বচ্ছ মাপকাঠিতে।

তাঁর বর্ণনায় ইতিহাসের কিছু নির্দিষ্ট মুহূর্ত আলাদা করে চোখে আঙুল দিয়ে দেখানো হয়েছে। বিশেষ করে নিতান্ত সাধারণ কিছু ঘটনা কিভাবে ইতিহাসের মোড় ঘুরিয়ে দিতে পারে তার এক রোমাঞ্চকর বর্ণনা আছে এই বইতে। কীভাবে ভাষার মত অসাধারণ এক হাতিয়ার আমাদের নিজেদের মধ্যে ভাবনার আদান প্রদানের সুযোগ করে দিল। সেই হাতিয়ার দিয়ে আমরা কেমন করে শুরু করলাম পরচর্চা। আপাতদৃষ্টিতে গুরুত্বহীন মনে হলেও এই পরচর্চাইকীভাবে আমাদেরকে পরস্পরের আরও কাছাকাছি আসতে সাহায্য করল। এর ফলে কীভাবে তৈরি হল আরও বড় সমাজ। এই বড় সমাজ পরিচালনার তাগিদ থেকে কীভাবে জন্ম হল ধর্ম ও সংস্কৃতির। কীভাবে নানা ধরনের নিতান্ত সাধারণ পরিবর্তনের মধ্য দিয়ে তুচ্ছ এই মানুষ আস্তে আস্তে আজকের ঈশ্বরে পরিণত হল তার এক মনোমুগ্ধকর বর্ণনা পাওয়া যায় এই বইয়ে।

পুরো বইজুড়ে একটা প্রশ্নের প্রতি প্রফেসর হারারির আলাদা রকমের আগ্রহটা বেশ চোখে পড়ার মত। সেটা হচ্ছে,ইতিহাসের এই সময় পরিক্রমায় মানুষ কি আগের চেয়ে বেশি সুখী হয়েছে? অনেক রকম যুক্তিতর্কই তিনি উপস্থাপন করেছেন যা ভাবতে বাধ্য করবে পাঠককে। আসলেই কি আমরা এখন বেশি ভাল আছি? নাকি ১৫,০০০ বছর আগের গুহা-জীবনই এর চেয়ে বেশি সুখের ছিল?

অতীত আর বর্তমানের মেলবন্ধন করে ভবিষ্যতের দিকেও তাকিয়েছেন প্রফেসর হারারি। বইয়ের শেষ অংশে মানবজাতিকে আশার আলো দেখানোর পাশাপাশি ঈশ্বর হয়ে ওঠা মানুষের বাড়তি দায়িত্বের কথা মনে করিয়ে দিতে ভোলেননি তিনি। তিনি শেষ করেছেন ভয়ংকর এক সাবধান বাণী দিয়ে - "পৃথিবীজোড়া অনেকগুলো প্রচন্ড ক্ষমতাবান, অতৃপ্ত এবং দায়িত্বজ্ঞানহীন ঈশ্বর যারা নিজেরাই জানে না তারা কী চায়, তাদের চাওয়ার শেষ কোথায়-এর থেকে মারাত্মক পরিস্থিতি আর কী হতে পারে?"

গত পাঁচ-দশ বছরে পড়া বইগুলোর মধ্যে সেপিয়েন্স শ্রেষ্ঠ কি না সেটা নিয়ে প্রশ্ন থাকলেও, এই বইটা যে আমাদের উপর সীমাহীন একটা প্রভাব ফেলেছে সেটা নিয়ে সন্দেহের কোনো অবকাশ নেই। আমাদের মনে হয়, প্রতিটা মানুষের এই বইটা অন্তত একবার পড়া উচিত। বইয়ের প্রতিটা লাইনের সাথে আপনার একমত হতে হবে তা নয়, কিন্তু তবুও একবার পড়ুন।
